Mewn Rali ym Methesda heddiw cafwyd galwadau ar y llywodraeth i wneud mwy i fynd i'r afael â'r hyn sy'n cael ei alw yn 'argyfwng tai' drwy gefn gwlad.

Yn ôl Cymdeithas yr Iaith, a drefnodd y digwyddiad fel rhan o gyfres o ralïau 'Nid yw Cymru ar werth', mae angen i'r llywodraeth wneud llawer mwy mewn meysydd gwahanol yn ymwneud â thai.

Roedd pobl o bob cwr o Gymru wedi ymgynnull yno er mwyn tynnu sylw at yr achos.

Wrth ymateb, dywedodd Llywodraeth Cymru eu bod yn gweithredu ac y "dylai pobl gael mynediad at gartref gweddus, fforddiadwy i'w brynu neu i'w rentu yn eu cymunedau eu hunain fel y gallant fyw a gweithio'n lleol."

'Y farchnad dai yn methu cymunedau'
Bu ymhell dros 150 o bobl o bob oed yn gorymdeithio drwy strydoedd Bethesda ddydd Sadwrn.

Yn eu plith oedd Owain Meirion, Cadeirydd newydd Cymdeithas yr Iaith ac roedd o'r farn nad oes 'na "ddigon o dai fforddiadwy i bobl leol".

"'Da ni'n gwybod bod cymunedau ym Methesda ac ar draws Cymru… mae'r farchnad dai yn eu methu nhw… does 'na'm digon o dai fforddiadwy i bobl leol i'w prynu na'u rhentu, mae'r farchnad dai wedi eu methu nhw.

"Yr alwad heddiw ydi i'r llywodraeth wneud mwy, bod 'na gynnydd mawr yn y nifer o dai sydd mewn perchnogaeth gyhoeddus a'r alwad benodol heddiw ydi mwy o dai mewn perchnogaeth gymunedol."

Ychwanegodd fod "angen i'r llywodraeth gymryd rôl fwy rhagweithiol yn adfer y stoc dai cymdeithasol yna ac yn rhoi cymorth i gymunedau thrwy ddeddfwriaeth a thrwy arian i greu mwy o fentrau cymunedol".
